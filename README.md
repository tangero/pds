Iniciativa Počítače do škol si klade za cíl promyslet všechny aspekty zavádění počítačů plošně mezi žáky základních a středních škol. Chceme vytvořit obecně akceptovatelnou a realizovatelnou metodiku zavádění počítačů do školství a vytvořit tak odrazový můstek pro její implementaci. 

Zavést počítače do škol jako součást výbavy žáků i učitelů totiž není jen tak. Nelze jen přivést v kamionu palety počítačů na dvůr školy. Je potřeba promyslet nejenom distribuci, ale také aplikační výbavu, servis, školení a řadu dalších věcí a to tak, aby nedošlo k narušení konkurenčního prostředí a naopak šlo také o impuls pro český IT průmysl. Aby z miliardových investic profitovala celá společnost: žáci prostřednictvím zlepšeného vzdělávání, dospělí zlepšenou informovaností a také rychleji postupující digitalizací a dodavatelské společnosti rozšířením trhu na bázi férové konkurence, nikoliv prostřednictvím pokoutně ušitých netransparentních obchodů. 

### Jak budeme postupovat?

* V červenci spolu začneme dávat dohromady jednotlivé oblasti problémů, které bude třeba řešit
* V průběhu srpna začneme řešit už jednotlivé oblasti a ptát se vás na to, jaká řešení považujete za schůdná či jaké vidíte v návrhu slabiny. 
* Povedeme debatu metodou přikládání názorů, kdy se k problému vyjádříte a moderátor tématu jej shrne a předloží shrnující a vypořádaný návrh.
* Na jaře 2021 udeme mít kompletní návrh, který shrneme a publikujeme

### Kdo jsme

Zakladateli projektu jsou dvě součásti českého internetového inventáře, Patrick Zandl a Michal Bláha. Oba jsme stáli na počátku českého internetu a jestli něčemu rozumíme, pak právě technologiím, internetu a jejich dopadu na lidskou společnost. 

Projekt Počítače do škol je neziskový projekt vzniklý 1. června 2020 právě za účelem negociace a realizace myšlenky digitalizace českého školství. 

Sledujte tyto stránky, budeme zde postupně přinášet další informace. 


